---
title: "Verlaine - Romance beze slov"
date: 2020-10-19 
categories:
  - Maudits
tags:
  - Verlaine
thumbnail: img/121491034_10157769441292399_7582927883838365313_o.jpg
---
## Západy sluncí

Jitro po probuzení  
rozsévá po polích  
melancholické snění  
západů slunečních.  
Melancholické snění  
mé srdce v zpěvech svých  
zkolébá k zapomnění  
v západech slunečních.  
A hlavou mi sny běží,  
zvláštní jak slunné dny  
západů na pobřeží,  
jichž rudé fantomy  
sledovat stačím stěží  
když letí, podobny  
sluncím, jichž koruny  
klesají na pobřeží.  

 
## Sentimentální procházka
 
Západ se zachvíval paprsky zářivými  
a vítr kolébal lekníny pobledlými.  
Velkými lekníny, jež vprostřed rákosí  
v svém smutku bělostném na vodu sedly si.  
A já se smutkem svým jsem bloudil v onom čase  
uprostřed vrboví, kde rybník rozkládá se,  
kde z mlžných závojů vystoupil pojednou  
přelud bílý jak sníh, jenž bolest zoufalou  
svým pláčem do nářku potápek vodních mísil,  
jichž jsem si povšiml, když jen z nevelkých sil  
křídly se o vodu rybníka opíraly  
tam, kde já se smutkem jsem kráčel, osamělý.  
Pak závoj zavřel se nad světly zářivými,  
jež zvolny splývaly se stíny pobledlými,  
kde velké lekníny uprostřed rákosí  
v svém smutku bělostném na vodu sedly si.  
